---
layout: default
title: Az agroökogia 10 alapelve
parent: Agroökológia - Tudomány, gyakorlat, mozgalom
nav_order: 2
---
A világ növekvő lakosságának élelmezése a mezőgazdasági termelésen múlik, amely egyszerre okozója és elszenvedője a klímaváltozásnak, a talajok eróziójának és a környezetszennyezésnek. Az egész élelmiszer-rendszerre kiterjedő szemléletváltásra lesz szükség, ha a társadalmi igazságosságot szem előtt tartva szeretnénk megóvni a természeti erőforrásokat és alkalmazkodni az éghajlatváltozás során felmerülő kihívásokhoz. Az ENSZ Élelmezésügyi és Mezőgazdasági Világszervezete (FAO) az agroökológiát az éhezés, a szegénység és a klímaváltozás elleni harc egyik kulcsfontosságú eszközeként azonosította, amelynek segítségével képesek lehetünk hosszú távon fenntartható élelmiszer-rendszerek kialakítására. 

Számos kisebb léptékű és nemzeti szintű agroökológiai kezdeményezés indult már el világszerte, melyek helyi megoldásokat keresnek globális problémákra. A FAO nemzetközi szimpóziumainak résztvevői - döntéshozók, civil szervezetek képviselői, gazdák, kutatók - ajánlásai alapján születtek meg az agroökológiai alapelvek, amelyek  az érintettek segítségére lehetnek egy agroökológiai megközelítésű változás beindításában, az agroökológiai élelmezési rendszerek működtetésében. 

A 10 alapelv:
Sokféleség: Az agroökológia a változatos gazdálkodásra, a polikultúrára, a fajok, fajták genetikai sokféleségének alkalmazására törekszik.  A változatos helyi viszonyokhoz való alkalmazkodásra ösztönöz, amihez különböző módszerekre, fajokra és fajtákra van szükség a mezőgazdasági termelésben. 
A tudás közös létrehozása és megosztása:  Az agroökológiai mezőgazdaság kisebb mértékben támaszkodik külső erőforrásokra, és sokkal nagyobb mértékben a helyben kialakult tudásra. Az agroökológiai gyakorlatok, ismeretek terjesztésében, innovatív megoldások kidolgozásában a tudás közös létrehozása és megosztása központi szerepet játszik.
Együtthatások (Szinergiák): Az ökológiai és társadalmi rendszerek is hatékonyabban tudnak működni, ha az alkotórészek összehangoltan működnek, funkcióikban egymást támogatják. Az alkotóelemek közötti együtthatások az egész rendszert ellenállóbbá, rugalmasabbá teszik a külső hatásokkal szemben, miközben növelik a rendszer termelékenységét
Hatékonyság: Az agroökológiai mezőgazdasági termelés a természetes folyamatok kiaknázásával, a természetből vett jó példák beépítésével igyekszik a termelést minél hatékonyabbá tenni; nem csupán a  termelési lánc, hanem a teljes ökológiai rendszer szintjén. 
Újrahasznosítás: A természetes folyamatokra támaszkodva az agroökológia támogatja a biológiai folyamatokat, amelyek a tápanyagok, a biomassza és a víz körforgásért felelnek. Ezzel növelhető az erőforrások felhasználásának hatékonysága, csökken a hulladék mennyisége és a környezetszennyezés mértéke. 
Rugalmas ellenálló képesség (reziliencia): A reziliencia – vagy rugalmas ellenálló képesség - egy rendszer képessége arra, hogy egyszeri, ismétlődő vagy folyamatos behatásokkal szemben megőrizze alapvető funkcióit és alkalmazkodni tudjon egy új helyzethez. A változatos mezőgazdasági rendszerek nagyobb eséllyel képesek visszaállni eredeti állapotukba olyan szélsőséges környezeti hatások után, mint egy aszály vagy egy árvíz.
Emberi és társadalmi értékek: Az agroökológia mozgalma a kisléptékű termelők és fogyasztók jogaiért harcol, célja többek között a természeti erőforrásokhoz, mint például a termőföldhöz, vizekhez és a vetőmagokhoz való igazságos hozzáférés elősegítése; az élelmiszerbiztonság és az élelem-önrendelkezés megteremtése; a helyi közösségek érdekeinek előtérbe helyezése, valamint a vidéki életminőség megőrzése és javítása. 
Kultúra és étkezési hagyományok: Az élelem központi szerepet tölt be a közösségek hagyományaiban, helyhez kötött, történelmi gyökerei vannak, miközben a táplálkozási szokások és étkezési kultúrák folyamatosan változnak.  Az egészséges, változatos és kulturálisan megfelelő táplálkozási szokások támogatásával az agroökológia hozzájárul az élelmiszerbiztonság, a hagyományok, az emberek és az ökoszisztéma egészségének fenntartásához.
Felelős kormányzás: Az agroökológiai szemléletű élelmezési rendszerek széleskörű elterjesztéséhez agrárpolitikai és társadalmi- gazdasági változásokra van szükség; olyan együttműködésekre, amelyek szövetséget építenek a gazdák, kormányzati intézmények, civil szervezetek és kutatók között. 
 Körkörös és szolidáris gazdaság: Az agroökológia arra törekszik, hogy közvetlenül összekösse a termelőket és a fogyasztókat egy olyan szolidáris és körkörös gazdasági rendszeren keresztül, amely előtérbe helyezi a helyi piacokat és támogatja a helyi gazdasági fejlődést. Az agroökológiai kezdeményezések a helyi igények, környezeti és társadalmi lehetősége alapján kialakult, igazságos megoldásokat támogatják. Az élelmiszer-ellátási láncok rövidítése emelheti a termelők jövedelmét, miközben hozzáférhető árat tesz lehetővé a fogyasztók számára.

A Védegylet Egyesület kiadványa részletesen bemutatja az agroökológia 10 alapelvét magyar példákon keresztül. A kiadvány itt letölthető (LINK)
